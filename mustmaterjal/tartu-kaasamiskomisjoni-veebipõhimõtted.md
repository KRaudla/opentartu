# Kaasamiskomisjoni põhimõtted linnaveebi jaoks

Kaasamiskomisjoni on välja töötanud üheteistkümnest printsiibist koosneva kava, millele peaks uus veeb
vastama.

**Personaliseerimine** – Tartu veebi külastava inimese infovajadus ei hõlma kogu lehel olevat informatsiooni. Inimesel võiks olla võimalus personaliseerida oma vaadet, et näeks ainult seda infot, mida ta peab oluliseks. Näiteks saab valida linnaosa, huvi pakkuvad valdkonnad või puude korral saaks sisse lülitada juurdepääsetavuse (Accessibility), kasutada asukohapõhiseid teenuseid. Veeb salvestab külastaja seaded ja
taastab need lehe uuel külastusel.

**Avaandmed** – Linn võimaldab inimestele juurdepääsu andmetele, mille põhjal linnaelanikud saavad luua ise rakendusi. Samuti võib korraldada koosloome üritusi, kus loodaks uusi rakendusi või tõlgendaks linnas leiduvat infot uuel viisil. Avaandmed on vajalikud ka Tartu Äpi loomiseks.

**Interaktiivsus** – Leht peaks olema interaktiivne, kus saab petitsioone algatada, kommentaare lisada, linkida. Kommenteerimine võib olla nii avalik kui ka anonüümne ja volikogu istungi ülekande ajal võiks toimida reaalajas vestlusruum, kus inimesed saaksid teemasid kommenteerida. Samuti võiks saada esitada küsimusi menetluses olevate eelnõude kohta. Hetkel on KOV määrustesse ettepanekute tegemine pikk ja aeglane protsess, kus avaldus tuleb linnavalitsusse saata ja siis see publitseeritakse. Veebis võiks olla mingi lihtsam funktsionaalsus parandusettepanekute tegemiseks.

**Mängulisusega motiveerimine (gamification)** – Linnaga suhtlemisse tuuakse sisse mängule sarnanevaid elemente. Inimesed saavad punkte, kui raporteerivad tänavaaukudest või teevad määrustesse parandusettepanekuid. Või siis eelarve ümberplaneerimise mäng. Oluline on just noorte IT-entusiastide kaasamine mänguliste lahenduste loomiseks.

**Tagasisidestamine** – Võimaldab anda ametnikule kohe tagasisidet ja teda hinnata. Edasi võib luua põhjalikuma hindamise süsteemi, kus tagasiside on väga põhjalik koos soovitustega, kuidas end parandada. Seoses muude näitajatega saaks luua hea indikaatorite süsteemi.

**Lihtne ja jälgitav** – KOV määruste muutuste jälgimine. Hetkel on keeruline hinnata, kuidas arutlusel olev eelnõu muudab linnas kehtestatud määrusi. Sisuliselt on see sarnane elektroonilise Riigi Teatajaga.

**Globaalne märksõnastamine** – Veebilehe artiklite külge lisatakse seda iseloomustavad märksõnad, mis võimaldab informatsiooni kergemini leida. Sama kehtib dokumendiregistris olevate dokumentide kohta. Protsessi lihtsustamiseks võiks lasta ka inimestel neid märksõnu lisada ja kui viis erinevat inimest on ühe artikli või dokumendi kohta kasutanud sama märksõna, siis jääb see ametlikult selle külge.

**Sotsiaalmeedia kasutamine** – Tartu veebi mõju peaks ulatuma erinevatesse sotsiaalmeedia kanalitesse, üks aspekt on postituste tegemine ja jagamine, mis hetkel ei tööta. Teine on sotsiaalmeedia sisse toomine veebi, et toimuks vastastikune integratsioon.

**Avatud lähtekoodiga taaskasutatavad lahendused** – vähem peaks kasutama litsentseeritud tarkvara, kuna see on kallis ja pole võimalik vaadata selle sisse ning vajadusel muuta. Avatud lähtekoodiga moodulitega on lihtsam ühendusi luua, pidades silmas just kodanikualgatuse korras loodavaid teenuseid. Samuti ei saa linnakodanikud kontrollida, kui usaldusväärne näiteks VOLIS on või kuidas seda linna teiste rakendustega integreerida.

**Ühtne kontaktpunkt** – Hetkel tuleb avalduse esitamiseks iga osakonna poole eraldi pöörduda, kuid veeb võiks olla üheks keskseks kohaks, kus saab esitada avalduse nii haridus- kui tervishoiu osakonnale. Samuti peaks olema võimalik jälgida, kuidas esitatud avalduse menetlemine läheb.

**Avatud eelarve** - Tartu eelarve peaks olema sarnaselt kajastatud riigieelarve kajastamisega meieraha.eu lehel. Aitaks Tartu linnajuhtimisse tuua läbipaistvust ja toetada kaasamist. Inimestel on võimalik jälgida, kust raha tuleb ja kuhu seda kulutatakse, ning katsetada seda ümber jagada.

Allikas: http://info.raad.tartu.ee/uurimused.nsf/236552664d75f727c2256c4b00207453/49b98b59fa252e65c2257e77003ceed3/$FILE/TARTUWEB%20Tartu%20linna%20kodulehe%20veebistrateegia.pdf
